
মুনাফিকদের ২৭টি চারিত্রিক বৈশিষ্ট **:**

উপরে উল্লেখিত কুরআনের আয়াত ও হাদীসসমূহের আলোকে আমরা মুনাফিকদের ২৭টি চারিত্রিক বৈশিষ্ট জানতে পারি। সেগুলো হলো-

১) তারা ঘোর মিথ্যাচারী।

২) আমানতের (গচ্ছিত অর্থ সম্পদ বা প্রদত্ত দায় দায়িত্ব যা ব্যক্তির, পারিবারিক, সামাজিক বা রাষ্ট্রীয় হতে পারে) খেয়ানতকারী (বিশ্বাসঘাতকতা করে যা ফেরত দিবেনা বা নষ্ট করে ফেলবে) ।

৩) ওয়াদা, অঙ্গীকার ও চুক্তি ভঙ্গকারী।

৪) যখন কারো সাথে কলহ করে তখন সে গালাগালি ও অশ্লীল ব্যবহার করে।

৫) ধোকাবাজ, প্রতারক (সুপরিকল্পিতভাবে ব্যক্তিগত লাভের জন্য যা সঠিক নয় এমন কিছুকে সত্য বা সঠিক বলে বিশ্বাস করানো -কেমব্রিজ ডিকশনারি) ।

৬) আল্লাহ সম্পর্কে মন্দ ধারণা পোষণকারী।

৭) ইসলামী শরীয়তের বিচার বিধান (যা মানা ফরয) অগ্রাহ্য করে খোদাদ্রোহী (তাগুত) বা অন্যান্য বিধানের আওতায় ফয়সালা তালাশ করে (বেশি লাভের আশায়) এবং সেখানে মুসিবত হলে ফিরে এসে অজুহাত পেশ করে।

৮) আত্মীয়তার বন্ধন ছিন্নকারী (মন্দ আচরণ বা তাদের ন্যায্য হক্ব আত্মসাৎ/বঞ্চিত করার মাধ্যমে) ।

৯) রোগ ব্যাধি থেকে আরোগ্য লাভের পরেও সে ওই মুসিবত থেকে কোন শিক্ষ্যা গ্রহণ করেনা, সংশোধন হয়না।

১০) ইসলাম ও মুসলিমদের বিরুদ্ধে হিংসা ও বিদ্বেষ পোষণকারী (যা আল্লাহ প্রকাশ করে দেন) ।

১১) সৎকাজে বাধা দেয় এবং অসৎ কর্মের নির্দেশ দেয়।

১২) কৃপণ (আল্লাহর পথে ফরয নফল ব্যয় করতে কুন্ঠা বোধ করে) ।

১৩) পাপাচারী।

১৪) ইসলামের বিধান ও আল্লাহ রসূলকে বিদ্রূপকারী।

১৫) অবৈধ ভক্ষণে আসক্ত (অর্থাৎ অবৈধ পথে উপার্জনকারী) ।

১৬) জমিনের উপর ফাসাদ সৃষ্টিকারী।

১৭) তারা তাওবা করেনা, উপদেশও গ্রহণ করেনা।

১৮) মুমিনদের সংস্পর্শে এসে ঈমান আনার পরে লোভ লালসা ও প্রবৃত্তির কারণে বারবার কুফরীতে লিপ্ত হয়।

১৯) আল্লাহকে ভয় করতে বলা হলে তার আত্মাভিমান তাকে পাপানুষ্ঠানে লিপ্ত করে।

২০) ইসলামের জন্য মুমিনদের জিহাদ, অর্থব্যয় ও ত্যাগ স্বীকারকে তারা নির্বোধের কাজ মনে করে এবং তাদের মত ঈমান আনার কথা বললে তারা তা করতে অস্বীকার করে।

২১) তারা দোটানায় দোদুল্যমান, না ইহাদের পক্ষে না উহাদের পক্ষে। তারা অতীব স্বার্থপর, কারোই বন্ধু নয়, মুনাফিকদের ছাড়া।

২২) তাদের পার্থিব কথাবার্তা চমৎকৃত করার মত, কিন্তু বাস্তবে তারা ভীষণ কলহপ্রিয়।

২৩) তারা নিজেদের ঈমানদার বলে দাবি করলেও প্রকৃত ঈমানদার নয়।

২৪) ইসলামী শরীয়তের আইন বিধান পালনের ব্যাপারে মুখ ফিরিয়ে নেয়, যদিওবা তারা নামাজ পরে এবং রোজা রাখে।

২৫) মিথ্যা শপথকারী যা তারা ঢালরূপে ব্যবহার করে।

২৬) তারা মানুষকে আল্লাহর পথ হতে নিবৃত্ত করে।

২৭) তাহাদের অন্তর ব্যাধিগ্রস্ত যা ষড়যন্ত্র ও কুটিলতার আধার এবং সরলপথ থেকে দূরে।
